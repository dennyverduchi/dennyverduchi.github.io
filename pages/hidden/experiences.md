---
layout: default
---

# Esperienze

_Questo non è un curriculum, solo un riassunto della mia vita lavorativa, per chi volesse approfondire la persona dietro il "professionista" e scoprire qual è il filo rosso che collega le esperienze elencate nel mio CV._

<span style="color:#46eac7">
_La premessa è che parto come ragazzo arrogante e presuntuoso, che ha vissuto tutti i suoi primi 18 anni di vita in acqua, nuotando ad alto livello e che per motivi medici si ritrova costretto a smettere._
</span>

<span style="color:#46eac7">autunno 2010</span>

Il mio percorso lavorativo inizia a 18 anni, quando decido di smettere di studiare e abbandonare la strada verso il diploma. Per un anno ho fatto il venditore porta a porta di contratti luce/gas per un'azienda che aveva come maggior cliente Enel Energia.

<span style="color:#46eac7">autunno 2011</span>

Vengo a conoscenza dell'esistenza dei bandi per il servizio civile per lavorare come soccorritore nelle pubbliche assistenze. Entro nella Fratellanza Militare di Firenze a gennaio 2012 e faccio una delle esperienze più significative della mia vita. Conosco volontari che dedicano il loro tempo libero per aiutare gli altri e imparo che esistono persone che "fanno", senza "urlare", e che in silenzio cambiano il mondo. Inoltre apprendo cosa vuol dire lavorare in comunione con altre persone, 
in un ambiente dove il volontario ed il dipendente convivono.

Durante l'esperienza in FMF decido di provare a terminare gli studi e mi iscrivo ad una scuola serale. 
Prendo il diploma con voto 80 in un istituto tecnico informatico.

<span style="color:#46eac7">estate 2013</span>

Appena uscito dalla scuola superiore faccio un colloquio in <a href="https://www.acffiorentina.com/it" target="_blank">ACF Fiorentina S.p.a.</a>, dove mi assumono inizialmente come tirocinante. Per quasi due anni mi occupo di operare su CRM per la gestione e profilazione dei clienti che frequentano lo stadio.

In un primo momento sono contento di avere biglietti gratis per lo stadio, poi mi ricordo che del calcio non mi è mai imporato niente, allora li regalo ai miei amici.

<span style="color:#46eac7">estate 2015</span>

A 25 anni decido di rimettermi alla prova e mi iscrivo all'<a href="https://www.informatica.unifi.it/" target="_blank">univeristà di Firenze</a>, percorso di laurea in Informatica. La motivazione iniziale non era la più intelligente lo ammetto (provengo da una vita di insufficienze gravi in matematica), ma volevo dimostrare a me stesso che avevo ancora del potenziale inespresso. Il primo anno lo affronto tra il lavoro e lo studio. A lavoro riesco ad ottenere un nuovo incarico come receptionist negli uffici della dirigenza, per via di una maggiore flessibilità oraria, ma gli studi procedono a rilento e finisco il primo anno con 2 esami su 5 sul libretto di studi ("Programmazione" e "Algoritmi e strutture dati"). Decido di lasciare il mio lavoro alla Fiorentina e nei 4 anni successivi riesco a finire gli esami, mentre mi impegno come posso con lavori saltuari.

Una delle esperienze più significative in questo periodo per me è stata quella delle ripetizioni. Ho lavorato con molti ragazzi in difficoltà nelle materie scientifiche, durante gli anni di università, e credo che riuscire ad aver empatizzato con loro, per via del mio background scolastico, abbia inciso positivamente sia sui loro risultati, sempre ottimi, che sulle mie capacità di ascolto e interazione con gli altri. Dai ragazzi che ho seguito ho imparato una delle lezioni più importanti che ancora oggi mi porto dentro, mettere sempre in discussione me stesso. Se un ragazzo/a non capiva qualcosa dovevo partire dal presupposto che stavo sbagliando io il modo di comunicare con lui/lei.

L'univeristà ha cambiato la mia vita. Non tanto per le competenze acquisite, che personalmente ritengo possano essere ottenute anche con altri percorsi (anche se le difficoltà universitarie ti lasciano una forma mentis, una volta superate), quanto piuttosto per la voglia di sfida che mi ha fatto tornare, dopo anni in cui avevo perso la gioia per la competizione, anche con me stesso.

Ho fatto amicizia con i migliori del corso e con loro ho studiato, poi sono rimasto indietro, ho preso voti più bassi di loro, eppure ogni esame è stato un gioco bellissimo, ogni fallimento una spinta a fare meglio. Ho imparato a studiare e a divertirmi facendolo, ho imparato a stare nella frustrazione, ho imparato a collaborare e a difendere le mie idee, ho imparato a fare un passo indietro. 

<span style="color:#46eac7">primavera 2021</span>

Dopo qualche mese di lavoro sulla tesi ("Generation of an images dataset for autonomous driving, enriched with movement information") mi laureo con 95 nella solitudine della mia stanza, in quanto le misure anti-COVID impediscono una regolare cerimonia.

Pochi giorni dopo la laurea mi trovo seduto al computer in cerca di stimoli per dare una direzione alla mia carriera e trovo un annuncio dell'università di Modena e Reggio Emilia che pubblicizza uno spin-off dei suoi corsi universitari che sarebbe iniziato da li a poco, la <a href="https://cyber.unimore.it/" target="_blank">Cyber Academy</a>. Decido quindi di iscrivermi ad entrambi i corsi che propongono, Security Analyst e Penetration Tester, per una durata complessiva di 6 mesi. Il corso mi entusiasma moltissimo e inizio ad approfondire un po' di aspetti legati alla cybersecurity, come ad esempio in quale ruolo mi vedrei di più, quali sono le notizie dell'argomento che smuovono di più il mio interesse. Finiti i due corsi però non riesco a proseguire per molto, in quanto non mi sento ancora pronto per entrare a far parte di questo mondo, lavorativamente parlando, ma la necessità di trovare un impiego si fa sempre più pressante.

<span style="color:#46eac7">inverno 2022</span>

Prima della fine del 2021 faccio un colloquio con un'azienda di consulenza informatica di Padova, <a href="https://corvallis.it/" target="_blank">Corvallis S.r.l.</a>. Dopo la selezione inizio a lavorare come developer, principalmente mi occupo di risolvere bug e implementare funzionalità secondo le necessità del cliente (inizialmente BCC Risparmio e Previdenza, in seguito UniCredit Banca). Il mio responsabile durante questo periodo è una persona che ancora oggi stimo e ammiro molto e che mi ha sempre dimostrato fiducia, al punto da lasciarmi già dopo pochi mesi con stagisti da amministrare.

<span style="color:#46eac7">estate 2022</span>

La mia esperienza in Corvallis S.r.l. non dura molto, in quanto 6 mesi dopo mi viene proposta una posizione lavorativa dentro una startup che, nonostante le molte resistenze iniziali, non riesco ad ignorare. Mi viene dato il ruolo di software engineer per una piccola azienda che ha come obiettivo quello di costruire un drone modulare per la navigazione acquatica di superficie, completamente a guida autonoma (equivalente ad un <a href="https://www.sae.org/standards/content/j3016_202104/" target="_blank">livello 5 SAE</a>), con un sistema di alimentazione a pannelli solari molto sofisticato che permette dei cicli di ricarica ad altissima efficienza e dotato di una moltitudine di sensori per il monitoraggio ambientale e l'esecuzione di alcune operazioni marine.

<span style="color:#46eac7">autunno 2023</span>

Purtroppo il progetto del drone si arena, ma questa volta, con un po' di soldi da parte ed un bagaglio di esperienza decisamente più corposo, decido che è il momento per poter riprendere da dove ho interrotto 2 anni fa. Ora mi ritrovo dunque a scrivere queste righe, mentre mi preparo per ottenere la certificazione <a href="https://www.offsec.com/courses/pen-200/" target="_blank">OSCP</a>.

